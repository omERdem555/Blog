---
title: "Mutluluğun Uzunluğu"
description: "Mutluğun boyu ne kadar?"
publishDate: 2026-02-27
draft: false
tags: ["duygu", "dusunce", "felsefi"]
category: "personal"
---
Konfüçyüs der ki: "Pek çokları mutluluğu, insandan daha yüksekte ararlar, bazıları da daha da alçakta; ama mutluluk insanın boyu hizasındadır." 



“Mutluluk insanın boyu hizasındadır” sözü ilk bakışta baya ikna edici geliyor. Mutluluğu ne göğe çıkarıyor ne de yere indiriyor. Onu kişinin kendi ölçüsüne göre veriyor. Mutluluğu uzak yerlerde arama alışkanlığımıza karşı güçlü bir itiraz gibi duruyor. Sanki mesele erişmek değil de bunu fark etmek.

Gerçekten de mutluluğun tek ve ortak bir tanımı yok. Birinin huzur dediğine diğeri sıradanlık diyebiliyor. Birinin başarı sandığını diğeri yük olarak görebiliyor. Bu yüzden mutluluğu sabit bir formüle indirgemek mümkün değil. Konfüçyüs’ün benzetmesi burada anlamlı: Ne kadar insan varsa, o kadar mutluluk ölçüsü vardır. Herkes kendi yüksekliğinden, kendi bakış açısından görür dünyayı.

Yine de “boy” metaforu üzerine düşününce Konfüçyüs ile biraz ters düşüyorum. İnsan boyu sınırlı belli bir yere kadar uzamaya devam ediyor oysa mutluluğun anlamı bazen radikal biçimde dönüşür. Hayatın bir döneminde zirve saydığımız şey, başka bir dönemde önemsizleşebilir. Çocukken yeterli olan bir sevinç, yetişkinlikte eksik kalabilir. Sanki boyumuz aynı kalsa bile baktığımız ufuk değişir. Bu durumda mesele yalnızca ölçü değil bence yön ve derinlik de olur.

Belki de mutluluk boyla değil bakışın eğimiyle ilgilidir. İnsan bazen aynı yerde durur ama başka türlü görür. Aynı hayat, başka bir bilinçle bambaşka bir anlam kazanır. O yüzden mutluluğun yerini sabitlemek zor oluyor. O insanın içindeki dönüşüme bağlı olarak yer değiştirir. Kimi zaman yüksekte sandığımız şey aslında tam da göz hizamızdadır. Kimi zaman da hemen önümüzde olanı göremeyiz.

