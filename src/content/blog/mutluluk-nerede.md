---
title: "Nerede Bu Mutluluk?"
description: "Mutluluğu uzaklarda mı aramalıyız?"
publishDate: 2026-02-04
draft: false
tags: ["duygu", "dusunce", "felsefi"]
category: "personal"
---
İnsan çoğu zaman mutluluğu bir zirveye benzetir. Ulaşılması gereken bir yer, varılması gereken bir nokta, elde edilmesi gereken bir sonuç. Bu yüzden tırmanır. Daha başarılı olmak için, daha değerli hissetmek için, daha çok sevilmek için, daha “yeterli” olmak için. Fakat burada sessiz bir varsayım gizlidir: “Şu an olduğum halim yetmez.”

İnsan zirveye doğru tırmanırken çoğu zaman yalnızca enerjisini değil kendisini de harcar. Çünkü mutluluğu bir sonuç olarak gördüğünde kendi varlığını o sonuca araç haline getirir. Artık yaşamak için değil, ulaşmak için yaşar. Zirveye ulaştığında kısa bir an için coşku duyar. Fakat o anın hemen ardından ufukta yeni bir tepe belirir. Bu hayatın acımasızlığı değil zihnin yapısıdır. İnsan alışır, insan normalleştirir, insan ulaştığını sıradanlaştırır. Böylece mutluluk sürekli ötelenir.

Oysa belki de sorun zirveye çıkmak değildir. Sorun, mutluluğu zirveye bağlamaktır. Mutluluk bir konum değildir. Bir sahip oluş değildir. Bir sıfat değildir. Mutluluk, insanın kendi varlığıyla kavga etmeyi bırakmasıdır.

Kişi kendini bir hedef uğruna harcamaya başladığında, içsel değerini dış sonuçlara devretmiş olur. Başarırsam değerliyim, Sevilirsem yeterliyim, Ulaşırsam tamamım demeye başlar. Böylece mutluluk bir ödüle dönüşür. Varoluşun doğal hali olmaktan çıkar. Oysa insan zirveye çıkmadan da vardır. Seçilmeden de vardır. Alkışlanmadan da vardır. Ve bu varoluş, başlı başına bir değerdir.

Mutluluk çoğu zaman arandığında bulunmaz çünkü arama eylemi bile bir eksiklik varsayar. “Bir yerde olmalı” diye düşündüğümüz her şey, bizi bulunduğumuz andan koparır. Belki de mutluluk, arayışın durduğu yerde başlar. Kişi kendini harcamadığında, kendini bir yarışın malzemesi yapmadığında, kendi değerini ertelenmiş bir geleceğe bağlamadığında... mutluluk uzak bir dağ olmaktan çıkar. Çevresine bakar, nefes aldığını fark eder, bir insanla konuşurken gerçekten orada olduğunu hisseder, bir akşamın sıradan sessizliğinde bile varoluşun yeterli olduğunu görür. Zirveler değişir. Hedefler değişir.